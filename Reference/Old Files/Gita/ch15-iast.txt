atha pañcadaśo'dhyāyaḥ । puruṣottamayogaḥ


śrībhagavānuvāca ।

ūrdhvamūlamadhaḥśākhamaśvatthaṃ prāhuravyayam ।
chandāṃsi yasya parṇāni yastaṃ veda sa vedavit ॥ 15-1॥

adhaścordhvaṃ prasṛtāstasya śākhā
guṇapravṛddhā viṣayapravālāḥ ।
adhaśca mūlānyanusantatāni
karmānubandhīni manuṣyaloke ॥ 15-2॥

na rūpamasyeha tathopalabhyate
nānto na cādirna ca sampratiṣṭhā ।
aśvatthamenaṃ suvirūḍhamūlaṃ
asaṅgaśastreṇa dṛḍhena chittvā ॥ 15-3॥

tataḥ padaṃ tatparimārgitavyaṃ
yasmingatā na nivartanti bhūyaḥ ।
tameva cādyaṃ puruṣaṃ prapadye ।
yataḥ pravṛttiḥ prasṛtā purāṇī ॥ 15-4॥

nirmānamohā jitasaṅgadoṣā
adhyātmanityā vinivṛttakāmāḥ ।
dvandvairvimuktāḥ sukhaduḥkhasaṃjñai-
rgacchantyamūḍhāḥ padamavyayaṃ tat ॥ 15-5॥

na tadbhāsayate sūryo na śaśāṅko na pāvakaḥ ।
yadgatvā na nivartante taddhāma paramaṃ mama ॥ 15-6॥

mamaivāṃśo jīvaloke jīvabhūtaḥ sanātanaḥ ।
manaḥṣaṣṭhānīndriyāṇi prakṛtisthāni karṣati ॥ 15-7॥

śarīraṃ yadavāpnoti yaccāpyutkrāmatīśvaraḥ ।
gṛhītvaitāni saṃyāti vāyurgandhānivāśayāt ॥ 15-8॥

śrotraṃ cakṣuḥ sparśanaṃ ca rasanaṃ ghrāṇameva ca ।
adhiṣṭhāya manaścāyaṃ viṣayānupasevate ॥ 15-9॥

utkrāmantaṃ sthitaṃ vāpi bhuñjānaṃ vā guṇānvitam ।
vimūḍhā nānupaśyanti paśyanti jñānacakṣuṣaḥ ॥ 15-10॥

yatanto yoginaścainaṃ paśyantyātmanyavasthitam ।
yatanto'pyakṛtātmāno nainaṃ paśyantyacetasaḥ ॥ 15-11॥

yadādityagataṃ tejo jagadbhāsayate'khilam ।
yaccandramasi yaccāgnau tattejo viddhi māmakam ॥ 15-12॥

gāmāviśya ca bhūtāni dhārayāmyahamojasā ।
puṣṇāmi cauṣadhīḥ sarvāḥ somo bhūtvā rasātmakaḥ ॥ 15-13॥

ahaṃ vaiśvānaro bhūtvā prāṇināṃ dehamāśritaḥ ।
prāṇāpānasamāyuktaḥ pacāmyannaṃ caturvidham ॥ 15-14॥

sarvasya cāhaṃ hṛdi sanniviṣṭo
mattaḥ smṛtirjñānamapohanañca ।
vedaiśca sarvairahameva vedyo
vedāntakṛdvedavideva cāham ॥ 15-15॥

dvāvimau puruṣau loke kṣaraścākṣara eva ca ।
kṣaraḥ sarvāṇi bhūtāni kūṭastho'kṣara ucyate ॥ 15-16॥

uttamaḥ puruṣastvanyaḥ paramātmetyudāhṛtaḥ ।
yo lokatrayamāviśya bibhartyavyaya īśvaraḥ ॥ 15-17॥

yasmātkṣaramatīto'hamakṣarādapi cottamaḥ ।
ato'smi loke vede ca prathitaḥ puruṣottamaḥ ॥ 15-18॥

yo māmevamasammūḍho jānāti puruṣottamam ।
sa sarvavidbhajati māṃ sarvabhāvena bhārata ॥ 15-19॥

iti guhyatamaṃ śāstramidamuktaṃ mayānagha ।
etadbuddhvā buddhimānsyātkṛtakṛtyaśca bhārata ॥ 15-20॥

oṃ tatsaditi śrīmadbhagavadgītāsūpaniṣatsu
brahmavidyāyāṃ yogaśāstre śrīkṛṣṇārjuna saṃvāde
puruṣottamayogo nāma pañcadaśo'dhyāyaḥ ॥ 15॥